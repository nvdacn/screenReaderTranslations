টেলিফোন
সৈয়দ মনজুরুল ইসলাম
ভোররাতের দিকে একটা ফোন এল খলিল সাহেবের লাইন ফোনে। গত রাতে দেরিতে শুয়েছেন, ঘুমও এসেছে অনেক পরে। এখন মশারির ভেতর একটা গাছের গুঁড়ির মতো তিনি পড়ে আছেন। জোরে জোরে নিঃশ্বাস নিচ্ছেন। গলা দিয়ে আর্ত, প্রলম্বিত আওয়াজ হচ্ছে, যেন তিনি কোনো স্বপ্নযাত্রায় গিয়ে আটকে গেছেন একটা গুহায়, আর ‘সিসিম ফাঁক’ বলতে গিয়ে গলাটা বারবার শুধু বোবা আওয়াজ তুলছে; তুলেই চলছে। যেখানে তিনি আছেন, যে আলো আঁধারির গিরিগুহায়, নাকি গুহাবাগানে, সেখানে ফোন কেন, জেলের পাগলা ঘণ্টিটার শব্দও পৌঁছানোর কথা নয়। কিন্তু তিনি জাগলেন, এবং একটা বিপন্ন মুহূর্ত গেল কী, কোথায়, কে—এ রকম কিছু প্রশ্নের উত্তর খুঁজতে। তারপর তিনি ছুটলেন পাশের ঘরে ফোনটা ধরতে।
এমনিতে লাইন ফোনে খুব একটা কেউ যোগাযোগ করে না আজকাল, মাঝে মাঝে বিদেশ থেকে শুধু মেয়েটা করে। অথবা আরও কেউ কেউ। কিন্তু আজ? এত ভোরে? শব্দটা জোরেই বেজেছে, খলিল সাহেবের স্ত্রী মরিয়মও সেই শব্দে জেগেছেন। ‘সুমনা?’ স্ত্রী প্রশ্ন করেছেন। লুঙ্গি সামলে যেতে যেতে খলিল সাহেব বলেছেন, ‘দেখি।’ তারপর ফোনটা ধরেছেন। দু-একবার হ্যালো বলতে বলতেই অবশ্য ফোনটা নীরব হয়ে গেছে। অন্য প্রান্তে কেউ রেখে গেছে, অথবা লাইনটা কেটে গেছে। খলিল সাহেব খুব বিরক্ত হলেন। রাগও হলো তাঁর। একি মশকরা! ফোনের চারপাশে ঘুরছে একটা আরশোলা। হালকা অন্ধকারে একটা গাঢ়তর ছায়া হয়ে সেটি চলছে, ফিরছে। টেবিলে পড়ে থাকা খবরের কাগজটা তুলে তিনি আরশোলাটাকে মারলেন। তাঁর রাগ কিছুটা কমল। ফোনটা আবার বাজল। এবার সঙ্গে সঙ্গে ধরলেন খলিল সাহেব। ‘ডেপুটি জেলার স্যার বলছেন?’ একটি মেয়ের গলা।

‘হ্যাঁ।’
‘খলিলুর রহমান সাহেব বলছেন?’
‘হ্যাঁ, হ্যাঁ। আপনি কে বলছেন?’
‘কেউ না। আচ্ছা, রাখি।’ একটা ছোট্ট শব্দ করে ফোনটা নীরব হয়ে গেল। খলিল সাহেবের রাগটা পড়ে গিয়েছিল, বিরক্তিটাও ছিল না। তার জায়গায় এখন এল অবাক একটা ভাব। কে মেয়েটি? এত ভোরে একটা মেয়ে সত্যি সত্যি মশকরা করল তাঁর সঙ্গে? নাকি পাগল? নাকি অন্য কেউ?
ফোনটা যে আর আসবে না, তিনি জানেন। এসব ফোন একবারই আসে। ঠিক আছে, ভোরের কিছুটা বাকি আছে এখনো। এখন ঘুমানো যাবে।
‘সুমনা ফোন করেছিল?’ স্ত্রী জানতে চাইলেন।
‘না। কোনো পাগল-ছাগল।’ খলিল সাহেব বললেন। তারপর মশারি তুলে বিছানায় ঢুকে গেলেন।
দুই দিন পর আবার ফোনটা এল। আবার পড়িমরি করে ছুটলেন খলিল সাহেব ফোনটা ধরতে। আবার সেই সামান্য জিজ্ঞাসা। আবার সেই ‘আচ্ছা, রাখি’ এবং খুট করে একটা শব্দ হয়ে লাইনটা কেটে যাওয়া। আবার মরিয়মের প্রশ্ন, ‘সুমনা?’ আবার সেই ‘কোনো পাগল-ছাগল।’

এবং আবার।
তৃতীয় দিন খলিল সাহেবের চোখ পড়ল ঘরের আবছা অন্ধকারকে শাসন করতে থাকা এলসিডি ঘড়িটার দিকে। চারটা পঁয়তাল্লিশ। ঘড়িটার লাল আলো মরিয়মের পছন্দ হয় না বলে এটিকে রাখা হয়েছে এ ঘরে। টেলিফোনের টেবিলে। মেয়ের জামাই ঘড়িটা তাঁকে দিয়েছে। দামি ঘড়ি, চলে বিদ্যুতে। লোডশেডিংয়ের পরও সঠিক সময়টাই দেখায়। কাল রাতেও বিদ্যুৎ ছিল না এক ঘণ্টা। তার পরও ঘড়িতে বাজছে চারটা সাতচল্লিশ। নাকি আটচল্লিশ।
খলিল সাহেব নিঃশব্দে টেলিফোনটার দিকে তাকিয়ে থাকলেন। একসময় টের পেলেন, স্ত্রী এসে দাঁড়িয়েছেন পাশে। ‘সুমনা?’ তাঁর সেই পুরোনো প্রশ্ন।
আজ খলিল সাহেব ‘কোনো পাগল-ছাগল’ বলতে গিয়ে থেমে গেলেন। ফোনটার দিকে তাকিয়ে থাকতে থাকতে তাঁর মনে হয়েছে, গলাটা কোনো পাগল-ছাগলের নয়। গলাটা তিনি চেনেন না, যদিও চেনা উচিত ছিল। নাকি চেনেন? গলাটা তো তাঁকে চেনে। তাহলে?
‘চারটা পঞ্চাশ’, বললেন খালিল সাহেব। ‘এখনো এক ঘণ্টা ঘুমানো যাবে।’
এরপর দুই দিন ছুটি নিয়ে ফের বাজল টেলিফোন। সেই চারটা পঁয়তাল্লিশে। ফের সেই দুই লাইনের আলাপ। খলিল সাহেব টের পেলেন, এবার তাঁর ভেতরে একটা বিশাল রাগ জমেছে, তিনি চিত্কার করে জানতে চাইছেন, কেন এই মশকরা। কে এই মেয়ে? ‘যদি সাহস থাকে,’ তিনি বাড়ি কাঁপিয়ে জিজ্ঞেস করলেন, ‘সামনে এসে দাঁড়াও। বলো, তুমি কে। কী, আছে সেই সাহস?’

‘ব্যাপারটা সাহসের না, খলিল সাহেব,’ মেয়েটা নরম স্বরে বলল, তারপর গলাটা আরও নামিয়ে প্রায় কানে কানে বলার মতো বলল, ‘আচ্ছা, রাখি।’
ফোনের ওপর রিসিভারটা আছড়ে ফেললেন খলিল সাহেব। ‘শিট’, ‘শিট’, তিনি কয়েকবার বললেন। কথাটা তিনি শিখেছেন আগের জেলার বদরুল হায়দার সাহেবের কাছ থেকে। বদরুল হায়দার রাগলেই বলতেন, শিট। তাঁর মুখটা তখন খুব কদর্য দেখাত।
বদরুল হায়দারের কথায় তিনি একটু চমকে গেলেন। তাঁর চোখ পড়ল ঘড়ির দিকে। চারটা পঞ্চাশ। চারটা পঞ্চাশ—এ সময় দেশের অর্ধেক মানুষ ঘুমিয়ে থাকে, অর্ধেক জেগে উঠে দিনের জন্য তৈরি হয়। হায়দার ছিলেন দ্বিতীয় দলের মানুষ। ঠিক সাড়ে চারটায় বিছানা ছাড়তেন। এক শীতের ভোরে ফোন করেছিলেন খলিল সাহেব। একটা বিশেষ প্রয়োজনে। এলসিডি ঘড়িটা তখন ছিল না, কিন্তু মরিয়মের মাথায় একটা যে ঘড়ি আছে, তা থেকে সময়টা তিনি জেনেছিলেন। ‘এত ভোরে জেলার সাহেবের কী দরকার তোমাকে?’ মরিয়ম জিজ্ঞেস করেছিলেন, ‘পাঁচটাও তো বাজেনি।’
‘কটা বাজে?’
‘পাঁচটা বাজতে এখনো পনেরো কুড়ি মিনিট বাকি।’
‘কিছু করার নেই। বস ডেকেছেন, যেতে হবে’, অনেক বিরক্তি নিয়ে খলিল সাহেব বলেছিলেন এবং বেরিয়ে যাওয়ার প্রস্তুতি নিতে বাথরুমে ছুটেছিলেন।